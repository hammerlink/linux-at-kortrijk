---
title: Kortrijk maakt kennis met Linux
date: '2025-07-15'
tags: ['linux', 'sessie', 'endof10']
draft: false
summary: Onze eerste infosessies in de bib van Kortrijk zijn achter de rug. We hebben mensen geholpen met de overstap naar Linux en laten zien dat er een alternatief is voor Windows 10.
layout: PostSimple
authors: ['willem', 'hendrik']
---

We hebben intussen twee infosessies achter de rug in de bib van Kortrijk. De eerste vond plaats op 5 juli: een bescheiden opkomst, maar meteen sterke interactie. Geen massa volk, wél mensen die écht wilden luisteren.

Op 12 juli, een week later, zagen we het verschil: de zaal was merkbaar voller, met bezoekers van alle leeftijden.

De vragen en bezorgdheden waren herkenbaar in beide sessies. Veel mensen kwamen gewoon eens proeven: Wat is Linux eigenlijk? Wat kun je ermee? Anderen zaten met heel concrete situaties: een laptop met Windows 10 die niet meer te upgraden valt naar Windows 11, een toestel dat traag is geworden maar te goed om weg te doen, of praktische vragen over technologie in het algemeen, van e-mail tot smartphones.

Samen met Bernard, een digitale rots in de branding, deden we ons best om op elke vraag een helder antwoord te geven.

Wij geven geen verkooppraatje, als Windows 11 een haalbare optie is, zeggen we dat ook. 
Maar voor wie geen nieuwe laptop wil kopen en toch verder wil met zijn toestel, tonen we Linux als een krachtig alternatief. 
Geen dwang, geen hype, enkel eerlijke uitleg en een eerste duwtje in de rug, als mensen dat willen. 

## Waarom we dit doen

Windows 10 gaat er binnenkort uit. Wat daarna komt, is voor veel mensen onduidelijk of onaantrekkelijk. Wij willen laten zien: er **is** een alternatief. Niet voor nerds, maar voor iedereen. En dat alternatief heet Linux.

## Wat nu?

De reacties op de tweede sessie bevestigen wat we al wisten: er is behoefte aan dit soort hulp. De drempel om over te schakelen is veel lager als iemand je op weg zet. Daarom blijven we dit doen. Niet voor prestige of cijfers, maar om mensen digitaal vrijer te maken.

## Tot de volgende sessie?

Zin om het zelf eens te zien? De volgende infosessies komen eraan op 30 augustus & 13 september. Breng je laptop mee, of gewoon je vragen.

---

![Eerste sessie foto](/static/images/eerste-sessie-banner.png)
