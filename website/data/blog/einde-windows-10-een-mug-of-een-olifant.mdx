---
title: "Einde Windows 10: een mug of een olifant?"
date: '2025-06-16'
tags: ['linux', 'endof10', 'windows', 'beveiliging']
draft: true
summary: "In dit artikel kijken we wat de gevolgen zijn van de end-of-life van windows 10"
layout: PostBanner
images: ['/static/images/elephant.jpg']
authors: ['willem']
---

Na oktober 2025 is Windows 10 officieel aan zijn levenseinde. Hoe moet het nu
verder?

## Is dit eigenlijk wel een probleem voor mij?

Je zal niet meteen in de problemen komen als je beslist Windows 10 te blijven
gebruiken. Echter: het is en blijft een best practice om je besturingssysteem zo
**up-to-date** mogelijk te houden. Het zit zo: hackers proberen voortdurend
nieuwe manieren te vinden om in besturingssystemen binnen te geraken. Als een
nieuwe manier publiek gemaakt wordt, wordt deze dan meestal vrij snel opgelost
door Microsoft. Nadat een _oplossing_ voor dit beveiligingslek is gemaakt, wordt
deze door middel van beveiligingsupdates uitgestuurd naar alle klanten. Dit is
de reden dat het aangeraden is om steeds een recente versie van jouw
besturingssysteem te hebben, en regelmatig te updaten. Dit geldt niet alleen
voor Windows, maar **dit principe is van toepassing op alle besturingssystemen,
ook Linux**. Hoe langer je dit niet doet, hoe meer van deze onopgeloste, publiek
gemaakte beveiligingsproblemen in jouw besturingssysteem zitten, waardoor jouw
PC steeds kwetsbaarder wordt voor hacking.

Echter, om van eventuele beveiligingslekken gebruik te kunnen maken, moeten de
hackers eerst in jouw PC geraken. Door zelf aandachtig te zijn, kan je al heel
wat beveiligingsrisico's minimaliseren:

- Geen vreemd uitziende links openen
- Geen bestanden downloaden van onbetrouwbare sites
- Antivirus software installeren die regelmatig jouw computer scant op malware

**Deze basisprincipes zijn altijd van belang, ook als je wel de laatste
beveiligingsupdates op jouw systeem geïnstalleerd hebt.**

## Stuurt Microsoft dan naar niemand nog beveiligingsupdates na de deadline?

Nee, dit klopt niet helemaal. Je kan nog steeds beveiligingsupdates ontvangen,
echter tegen betaling. Hoeveel je zal moeten betalen, hangt af van hoe je je PC
gebruikt: als particulier, als bedrijf of als student.

In de [handige links](#handige-links) vind je hier meer informatie over. Als
particulier bijvoorbeeld komt het erop neer dat je het equivalent van $30 kan
betalen om het komende jaar toch nog kritische beveiligingsupdates te ontvangen
(het zogenaamde ESU - Extended Security Updates Programme). Op het moment van
schrijven staat er op de microsoft website echter nog niet uitgelegd hoe je je
als particulier kan inschrijven voor dit programma.

## Welke richting kan ik uit?

Op de officiële site van microsoft (zie ook
[handige links onderaan](#handige-links)) worden de volgende alternatieven
aangeboden:

- Update jouw systeem naar Windows 11 (echter: niet altijd mogelijk door
  hardware restricties)
- Koop een nieuwe PC (op de microsoft website worden ook een aantal handige
  tools aangeboden om een nieuwe PC uit te kiezen - zie ook
  [handige links](#handige-links))
- Gebruik het ESU programma om een jaar extra gedekt te zijn (zie
  [vorige alinea](#stuurt-microsoft-dan-naar-niemand-nog-beveiligingsupdates-na-de-deadline))

Een goed alternatief kan zijn om Linux op jouw oude laptop te installeren. Dit
is wat wij persoonlijk zouden aanraden. Hou er echter wel rekening mee dat niet
alle software die je in Windows kan gebruiken een Linux tegenhanger heeft. Een
voorbeeld hiervan is cloud-opslag software. We bespreken dit in meer detail in
[dit artikel](./linux-en-backups)

## Handige Links

- https://www.zdnet.com/article/cant-quit-windows-10-you-can-pay-microsoft-for-updates-after-october-or-try-these-alternatives/
- https://www.reddit.com/r/Windows10/comments/1i23ax1/how_risky_would_it_be_to_keep_on_using_windows_10/
- https://www.microsoft.com/en-us/windows/end-of-support
- https://www.microsoft.com/en-us/windows/help-me-choose
